# -*- mode: mandoku-view; -*-
#+TITLE: 雲南通志
#+DATE: 2015-08-24 22:43:10.584539
#+PROPERTY: ID KR2k0055
#+PROPERTY: BASEEDITION WYG    
#+PROPERTY: JUAN 卷二
<pb:KR2k0055_WYG_002-1a>¶
欽定四庫全書¶
　雲南通志卷二¶
　　星野(附氣/候)¶
　　善言天者必有驗於人固已而學士大夫每難言¶
　　之豈非以人道邇天道逺非所知耶滇之星野諸¶
　　家聚訟紛紛自唐一行井鬼之論與班氏符而何¶
　　承天郭守敬劉基皆守之亦可謂定論矣天下事¶
　　非有確知灼見而偶據傳聞遂生異説豈往聖郭¶
<pb:KR2k0055_WYG_002-1b>¶
　　公夏五之意乎兹於躔度分杪悉依前志所載至¶
　　於氣候寒煖則因地勢為移易可考而知也因附¶
　　書焉志星野¶
<pb:KR2k0055_WYG_002-2a>¶
　　井宿步天歌¶
　井　八星近列河中靜一星名鉞井邊安兩河各三¶
　南北正天罇三星井上頭罇上横列五諸侯侯上北¶
　河西積水欲覓積薪東畔是鉞下四星名水府水府¶
　東邊四星序四瀆横列南河裏南河下頭是軍市軍¶
　市團圓十三星中有一箇野雞精孫子丈人市下列¶
　各立兩星從東説闕邱兩箇南河東邱下一狼光蒙¶
　茸左畔九箇彎弧弓一矢擬射頑狼胷有箇老人南¶
<pb:KR2k0055_WYG_002-2b>¶
　極中春秋出入夀無窮¶
　　鬼宿步天歌¶
　鬼　四星冊方似木櫃中央白者積屍氣鬼上四星¶
　是爟位天狗七星鬼下是外厨六閒栁星次天社六¶
　箇弧東倚社東一星是天紀¶
　　井鬼躔度攷¶
　東井八星輿鬼四星南方朱鳥七宿之首與目也按¶
　古厯法井宿赤道三十三度三十一分黄道三十一¶
<pb:KR2k0055_WYG_002-3a>¶
　度三分鬼宿赤道二度二十分黄道二度二十一分¶
本朝厯度井宿三十一度鬼宿五度皆屬未宫漢天文¶
　志起井十六度唐志起井十二度晉志與費直皆同¶
　唐志蔡邕起井十度明起井九度一十八分四十一¶
　杪¶
本朝起井初度葢以赤道分天之中亘古不易黄道為¶
　日月五星之常道不能不因嵗差而變易也論分野¶
　者惟以赤道為準井鬼之星於分為秦於野為雍梁¶
<pb:KR2k0055_WYG_002-3b>¶
　二州為巨蠏宫為鶉首未宫井宿則雨水昏中鬼宿¶
　則春分昏中¶
　　北極出度攷¶
　雲南北極出地二十二度四時之日皆出卯入酉其¶
　間微分初刻正刻耳與京師出寅入戌出辰入申之¶
　不同者以京師北極出地四十度强故也¶
　　雲南表景度分¶
　春分四度五十一分　夏至十九分¶
<pb:KR2k0055_WYG_002-4a>¶
　秋分與春分同　冬至十二度十三分¶
　　井宿昏旦攷(鬼宿同/)¶
　六月(旦在/卯)　　　　　　　七月(旦在/辰)¶
　八月(旦在/巳)　　　　　　　九月(旦在/午)¶
　十月(旦在/未)　　　　　　　十一月(旦在/申)¶
　十二月(旦在/酉)　　　　　　十一月(昏在/卯)¶
　十二月(昏在/辰)　　　　　　正月(昏在/巳)¶
　二月(昏在/午)　　　　　　　三月(昏在/未)¶
<pb:KR2k0055_WYG_002-4b>¶
　四月(昏在/申)　　　　　　　五月(昏在/酉)¶
　　星野攷辨¶
　周禮保章氏以星土辨九州所封之域其後星經散¶
　亡惟漢地理志載分野始詳而鄭康成十二次之分¶
　大率因之晉天文志云班固取三統厯以十二次配¶
　十二野及費直周易分野蔡邕月令章句後魏太史¶
　令陳卓定羣國所入宿度固已詳言之矣而舊志載¶
　滇分野雜引星經卒無定論其曰太白主益州葢太¶
<pb:KR2k0055_WYG_002-5a>¶
　白秦分神主華岳華山屬少隂萬物由此而化生故¶
　金星位焉又少昊為白帝治西岳上應井鬼之精下¶
　鎮秦之分野故天官書曰秦之疆也候在太白太白¶
　主秦晉巴蜀羌髳諸國梁雍以西之地皆屬焉是太¶
　白主益州之説葢通秦蜀而言非専為滇言之也又¶
　曰北斗第二星主益州星經以五亥夜候北斗第二¶
　星乙亥為漢中丁亥為永昌己亥為巴郡牂牁辛亥¶
　為廣陵癸亥為犍為觀象玩占曰北斗一星主秦二¶
<pb:KR2k0055_WYG_002-5b>¶
　星主楚三星主梁四星主吳五星主趙六星主燕七¶
　星主齊則北斗第二星非専主益州分野明矣司馬¶
　遷曰觜觿參益州東井輿鬼雍州班固則曰秦地東¶
　井輿鬼之分其界盡於西南牂牁越巂益州固去遷¶
　未逺若以史遷之言為然不當輒有異同而唐志亦¶
　曰東井輿鬼鶉首也西南盡犍為越巂益州之地東¶
　至牂牁則滇之當主井鬼已有確據而志滇者猶以¶
　迤東為觜參迤西為井鬼得非襲乎星經之説而未¶
<pb:KR2k0055_WYG_002-6a>¶
　攷乎分野之實耶夫分野之定起於井鬼唐一行以¶
　山河兩戒論星野謂南河北河分夾東井為天之闕¶
　門主闗梁所以界天之南北也故北河曰北戒為北¶
　戌衡星南河曰南戒為南戌權星兩戒之間七曜之¶
　中道出焉春分昏中兩河當於午位就此時之中星¶
　觀之井在赤道之北黄道經其内恰值嵩髙之上以¶
　是知天之髙者惟北辰而井與北極最近地之髙者¶
　惟崑崙而秦蜀滇與崑崙為近故定分野者必以此¶
<pb:KR2k0055_WYG_002-6b>¶
　為準矣又天漢經井自井而向西北參觜次之畢昴¶
　次之婁胃奎璧室又次之此由西北而漸下之大略¶
　也自井而向東南南河次之輿鬼弧矢次之栁星張¶
　翼軫又次之此由東南而漸下之大略也故天官家¶
　以黄河内外水之歸東海者為北河以長江内外水¶
　之歸南海者為南河因水勢南北分合為星野南北¶
　所主此又自天漢而斷之也夫南河北河兩星列井¶
　南北於此求之秦在西北則黄道所經之井即秦分¶
<pb:KR2k0055_WYG_002-7a>¶
　野蜀在秦西南則近參之井即蜀分野滇又在蜀之¶
　南則近鬼之井即滇分野是滇在井鬼之間明矣且¶
　天狼弧矢在井鬼南主南夷之地占南夷者必於狼¶
　則志滇分野者亦必於井鬼此又象之可據者也雖¶
　天道渺茫非可臆測而以雲漢與地勢揆之亦概可¶
　識矣世有甘石當必辨之又考四川成都井鬼分野¶
　入參一度順慶參井松潘疊溪觜參東川屬參今東¶
　川改𨽻雲南則以南詔次鶉首之位推之滇之迤東¶
<pb:KR2k0055_WYG_002-7b>¶
　連參入井迤西則連井入鬼云¶
<pb:KR2k0055_WYG_002-8a>¶
　　氣候(附/)¶
雲南全省¶
　滇南地列坤隅得土冲氣省會之區地勢開濶四時¶
　協序氣候尤和環拱之澂武楚姚諸郡無祁寒溽暑¶
　大略相同兩迤迢隔寒熱各殊北鄙風髙故麗江大¶
　寒有長年不消之雪南維地下故元江大熱有一嵗¶
　兩穫之禾普洱鎮沅時有炎蒸瘴癘鶴慶永北亦多¶
　飛雪嚴霜至迤東之曲靖東川昭通較省會為寒開¶
<pb:KR2k0055_WYG_002-8b>¶
　化臨安廣南廣西較省會為熱迤西之順寧䝉化景¶
　東則微熱大理永昌則微寒雖有不齊非甚懸絶諺¶
　云四時多似夏一雨便成冬可因是以知其概云¶
雲南府¶
　岡巒環繞川澤渟泓溝瀆通流原田廣衍風雖髙而¶
　不烈節雖變而長温所屬州縣約略皆同¶
曲靖府¶
　土曠風多霜繁霧重氣候微寒榖宜晚稻¶
<pb:KR2k0055_WYG_002-9a>¶
臨安府¶
　四序恒温不裘不葛至河底沿江則炎熱如蒸夏秋¶
　有瘴雖屬郡治氣候大殊¶
澂江府¶
　地鄰省會土厚川平氣候温和無大寒暑¶
武定府¶
　氣候之和差類首郡惟所屬元謀縣炎熱有瘴與府¶
　頓殊¶
<pb:KR2k0055_WYG_002-9b>¶
廣西府¶
　山曠多風氣燠少雪花木長茂禾黍並登¶
廣南府¶
　地少雪霜山多嵐霧三時瘴癘至冬始消氣候頗類¶
　元江¶
元江府¶
　地多瘴癘沿江炎熱雖届隆冬猶如春月離城髙處¶
　即覺微凉一郡之中氣候頓别地宜耕種一嵗再收¶
<pb:KR2k0055_WYG_002-10a>¶
開化府¶
　春夏多炎隆冬無雪較元江差覺平和¶
鎮沅府¶
　初春即熱隆冬不寒山嵐瘴癘亦時有之¶
東川府¶
　四序寒而多風夏月積雨即類初冬至碧谷壩小江¶
　可可江邊則又大熱有瘴¶
昭通府¶
<pb:KR2k0055_WYG_002-10b>¶
　風氣之寒較甚東川灌溉不乏流泉而種植最防霜¶
　霰榖宜晚稻多藝荍麰¶
普洱府¶
　地處炎荒山多溽暑雪霜罕見嵐瘴時侵¶
大理府¶
　蒼山積雪盛夏難消洱海長風春冬更烈地髙氣涼¶
　近郡皆然惟賔川彌渡則勢就平夷煙村稠宻炎熱¶
　倍甚物産較多¶
<pb:KR2k0055_WYG_002-11a>¶
楚雄府¶
　山髙野曠土厚風和四氣同功最宜穀麥惟西北微¶
　寒東南微熱又稍異焉¶
姚安府¶
　四氣和平寒暄不極雲開日暖雨過風涼然土氣瘠¶
　薄六榖之餘不滋他産¶
永昌府¶
　山川曠逺原隰寛平氣候温和土宜禾稻至風髙雨¶
<pb:KR2k0055_WYG_002-11b>¶
　涼與大理無異¶
鶴慶府¶
　山髙多雪氣肅風寒一雨即冬盛夏無暑厥土稍薄¶
　物産無多¶
順寧府¶
　寒燠不齊沿江多熱平壤則和水温土厚五榖易成¶
　所屬雲州則地氣炎蒸時有嵐瘴¶
永北府¶
<pb:KR2k0055_WYG_002-12a>¶
　壤接吐番地髙風冷三冬多雪盛夏始温順州永寧¶
　氣候略似¶
麗江府¶
　地近吐番多寒少熱夏猶積雪不産禾稻頗有邊塞¶
　之氣¶
蒙化府¶
　土厚風和霜雪少侵種植易茂但泉源不廣灌溉難¶
　周糓惟荍麰易熟¶
<pb:KR2k0055_WYG_002-12b>¶
景東府¶
　地僻林深氣頗温燠霜雪希有草木不凋¶
　¶
　¶
　¶
　¶
　¶
　雲南通志卷二¶
